##########
Els errors
##########

Els errors formen part de la realitat del desenvolupament informàtic.

De fet, no només del desenvolupament informàtic. Pensa en alguna cosa on
no vegis possible que es trobi mai cap error. Escriu-la en algun lloc,
potser en el futur canviaràs d'opinió

Tots en cometem i ho fem a totes les fases: en agafar els requeriments, en
analitzar-los i dissenyar les solucions, en codificar… Fins i tot, a
l'hora de provar el nostre desenvolupament!

Però, perquè hi ha errors?

* perquè som mals programadors?

* perquè no som prou disciplinats?

* perquè ens obliguen a desenvolupar massa ràpid?

* …

Potser sí que tot l'anterior afecta, però la crua realitat és simplement
perquè som humans.

En molts contexts de la nostra vida observarem que la gent intenta
amagar els seus errors i, sovint, no "destapa" els errors d'altres
per… bé, ja ho saps: no volem quedar malament i volem mantenir les bones relacions.

A la nostra professió hem de fer un esforç i canviar aquesta manera de
funcionar. El millor que ens pot passar és que trobem l'error abans que els
nostres clients. Creu-me que a ells no els importa gaire les teves convencions
socials. El que volen és que allò pel que pagen *funcioni*.

Per tant, si una prova ens troba un error abans del lliurament ho hem de
celebrar. Probablement millor postposar la celebració a després d'arreglar-lo.
Ja m'entens, oi?

En resum: d'errors tots en fem, sempre en tindrem i millor trobar-los
aviat.
