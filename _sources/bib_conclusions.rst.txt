###########
Conclusions
###########

En aquest tema hem conegut algunes de les biblioteques essencials de Java.
En concret, diferents versions de les *coleccions* ``List`` i ``Map``. Les
primeres són una implementació de seqüències ordenades, mentre que les
segones corresponen a parells clau-valor.

Es tracta d'implementacions que la majoria de llenguatges *decents* ens
oferiran amb diferències més o menys petites. El seu coneixement i ús ens
facilitarà enormement la nostra feina.

A banda hem conegut el mecanisme de control d'errors més habitual en
programació orientada a objectes: les excepcions. Ara sabem que es tracta
d'unes classes que poden ser llençades i capturades, que Java en
distingeix dos tipus, gestionades i no gestionades, i que, podem
recuperar-nos d'una excepció i permetre que el nostre programa continuï
funcionant.

Una altra addició ha estat els enumerats. ``enum`` ens permet definir un
conjunt de valors vàlids. Hem vist que Java els acaba traduint a classes i
que, per tant, ens ofereixen força flexibilitat.

Finalment hem conegut la Sra. Estrella d'Argent, a la que hem començat a
fer-li una aplicació que li ajuda en la gestió del seu celler de vins.
Aquesta pràctica ens ha permès experimentar el procés d'evolució d'una
aplicació des de la seva concepció inicial, a l'hora que ens ha servit
d'excusa per anar practicant els conceptes d'aquest bloc.

No ens quedem aquí. Un cop comencem a desenvolupar en un llenguatge, el
que marca la diferència no és saber o no la sintaxi (això es dóna per
suposat) sinó el nostre grau de coneixement de la seva biblioteca. En
aquest sentit, Java posa al nostre abast d'una de les més amples
biblioteques disponibles en l'actualitat.

Així que, a seguir aprenent i programant!

*Nota*: potser t'has quedat amb les ganes de saber què va passar amb la
Sra. Estrella, la seva botiga i l'aplicació. Aquí tens un breu
resum de com va acabar tot plegat:

    El cert és que el nostre equip ha fet una feina extraordinària.
    Després del canvi en el disseny que incorporava ``Propietat``, el
    sistema estava força desacoblat, el que va permetre afegir, no només
    noves propietats al vi, sinó també noves begudes com ara el cava.

    Amb el temps, l'aplicació va evolucionar i va disposar d'una botiga
    *online* que distribueix sense descans 24-7-365, els vins catalans
    arreu del món.

    La Sra. Estrella va fer molts diners i es va retirar per dedicar-se a
    una altra de les seves grans passions, gastar-se la seva fortuna
    jugant al pòquer.

    Un de l'equip es va quedar mantenint el sistema (i cuidant del Tomet i
    del gat Renat) mentre que la resta de l'equip ens varem dispersar en
    diferents companyies i projectes.

    Això sí, un cop a l'any, ens seguim reunint al Celler de la Bona
    Estrella i fem un bon brindis pels bons temps que varem viure-hi.
