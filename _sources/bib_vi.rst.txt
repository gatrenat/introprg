#############
Vins complets
#############

La nostra clienta està encantada amb la nova versió de l'aplicació i la
vol començar a fer servir ja a la botiga!

El problema és que, en el moment que ho intenta se n'adona que tal i com
està no li serveix gaire doncs una de les raons principals per fer
l'aplicació no apareix recollida: la localització de les ampolles!

Si només fos això, rai! A sobre, ens n'adonem que poden haver-hi vins
diferents que tinguin el mateix nom. Per exemple, poden pertànyer
a anyades diferents! Això representa un greu conflicte amb la nostra
implementació actual que considera el nom com clau per distingir entre
vins!

Quin desastre!

Com ens hem pogut descuidar d'aquests "detalls"? Fent memòria, probablement
la resposta tingui a veure amb el meravellós vi amb que varem regar les
tapes que menjàvem mentre la Sra. Estrella ens explicava els requeriments
de l'aplicació.

Com que no podem canviar el passat, farem el que sí que podem: canviar
l'aplicació.

En comptes de començar a modificar a tort i a dret els dos problemes que
hem detectat, hem decidit seure'ns a analitzar amb més calma tot el tema i
així descobrir de què hem de morir.

Aquest cop demanem a la Sra. Estrella una reunió *sense vi* a les nostres
copes, en la que recollirem tota la informació significativa del producte de la
casa. La Sra. Estrella, tan amable com sempre, accedeix a la nostra petició i
ens ofereix unes galetetes amb llet que sospitem que tenia un altre
destinatari, a jutjar per la mirada d'odi que ens llençà el gat Renat.

Els requeriments dels canvis a realitzar, apareixen en el següent
exercici.

|exerciseicon__T| :doc:`exercici_35_05_vi_ampliat`
